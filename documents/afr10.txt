Die menslike lewensiklus is soortgelyk aan dié van ander soogdiere wat embriologies deur middel van 'n plasenta ontwikkel. Ná bevrugting — gewoonlik binne-in die liggaam van die vrou, deur middel van die deponering van manlike sperm gedurende seks — ontwikkel die eiersel vanaf 'n sigoot in die baarmoeder tot 'n embrio, en dan tot 'n fetus. Agt-en-dertig weke later word die fetus as volgroeide baba gebore, gewoonlik vaginaal, en haal die nuwe organisme vir die eerste keer onafhanklik asem. In vergelyking met ander soortgelyke spesies, is die geboorte lank en pynlik; met besering en selfs sterfte van die baba en moeder nie ongewoon nie, veral as dit sonder moderne tegnologiese en obstetriese prosedures geskied. Die baba (gewoonlik tussen drie en vier kilogram swaar, en 50 tot 60 sentimeter lank) is hulpeloos by geboorte.